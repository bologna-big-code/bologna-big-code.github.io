---
title: About
order: 1
include: sections/default.html
bg: bg-white 

---
Il 16 Marzo 2022 nell'[Aula Giorgio Prodi](https://disci.unibo.it/it/dipartimento/sedi-e-spazi/aule/aule-sedi-bologna/aula-giorgio-prodi) a Bologna (e in diretta streaming sulla piattaforma Zoom) si terrà l'evento **Software Heritage, l'Archivio Universale dei Codici - Divagazioni sul tema**: una giornata dedicata all’*Open Source*, ai *nuovi archivi digitali* e ai *codici*, 
intesi sia come parte del nostro patrimonio culturale e quindi, come tali, da conservare e tutelare, sia come protagonisti indiscussi della **Rivoluzione Digitale** che sta cambiando rapidamente il nostro modo di vivere.

L’evento ha un taglio multidisciplinare e un duplice obiettivo, formativo e divulgativo e si inserisce all'interno del progetto **Big Code Lab**, promosso dall'[Agenzia nazionale per le nuove tecnologie, l'energia e lo sviluppo economico sostenibile](https://www.enea.it/) (ENEA) e il [Dipartimento di Informatica Scienza ed Ingegneria dell’Università di Bologna](https://disi.unibo.it/it) (DISI), in collaborazione con [Software Heritage](https://www.softwareheritage.org/) (SH) e con il sostegno dell'[International Foundation Big Data and Artificial Intelligence for Human Development](https://www.ifabfoundation.org/) (iFAB).
Tale progetto si propone da un lato di *esplorare nuovi metodi per lo sviluppo automatico e sicuro dei codici*, e dall’altro di creare occasioni di formazione e divulgazione per riflettere su temi fondamentali legati allo *sviluppo delle nuove tecnologie digitali che stanno rapidamente trasformando la nostra società*.  

Il **Bologna Big Code Lab** trae spunto dalla presenza, presso il [Centro Ricerche ENEA di Bologna](https://www.bologna.enea.it/), del primo mirror istituzionale europeo di [Software Heritage](https://www.softwareheritage.org/), l’archivio universale del codice sorgente, iniziativa ambiziosa e di grande respiro promossa dall'Istituto Nazionale francese per la Ricerca in Informatica [Inria](https://www.inria.fr/en) in cooperazione con l'[UNESCO](https://www.unesco.it/).  


L’obiettivo di [Software Heritage](https://www.softwareheritage.org/) è *raccogliere, conservare e rendere accessibile il software pubblicamente disponibile al mondo*: come la Biblioteca di Alessandria nacque per preservare il sapere del mondo antico, questa moderna biblioteca digitale raccoglie e conserva un patrimonio espressione dell’ingegno, dell’intelligenza e della cultura dell’umanità. 


L'evento ha in programma **seminari e incontri** che si rivolgono a tutti, in particolare ai giovani. 
L’obiettivo è contribuire a  creare una maggiore consapevolezza di ciò che sta alla base dei profondi cambiamenti  in atto in campo economico, culturale e sociale, legati all’utilizzo sempre più diffuso delle nuove tecnologie.

Sono state coinvolte attivamente alcune scuole della città: il [Liceo Malpighi](https://www.scuolemalpighi.it), il [Liceo Fermi](https://www.liceofermibo.edu.it), l'[Istituto Aldini Valeriani](http://avbo.it) e l’[Istituto Belluzzi Fioravanti](https://www.belluzzifioravanti.it). 
Ai ragazzi vengono presentati, nel corso di specifici incontri, alcuni codici che hanno cambiato la nostra vita di tutti i giorni e viene chiesto di rispondere alla domanda
**"Quale è il tuo codice preferito, quale vorresti salvaguardare per i posteri?"**

Tra le motivazioni più spiritose, originali, argute e brillanti ne saranno scelte alcune che verranno premiate in occasione dell'evento del 16 marzo.